---
title: Generalni štrajk
pubDate: 2025-01-24
heroImage: /images/generalni-strajk.jpg
---

Talasu jednodnevne građanske neposlušnosti pridružili su se studenti, srednjoškolci, univerzitetski profesori, prosvetni radnici, poslodavci, pojedini sindikati i veliki broj građana. Dan je obeležen obustavom rada i smanjenjem potrošnje, a započeo je okupljanjem ispred Generalštaba Vojske Srbije i opštine Novi Beograd na inicijativu srednjoškolaca. Mirna protestna šetnja na Novom Beogradu narušena je incidentom u kojem je povređena studentkinja Poljoprivrednog fakulteta. Kao odgovor na nasilje, studenti su organizovali spontani protest na Autokomandi, odakle se kolona uputila ka Vrhovnom javnom tužilaštvu, a potom i ka Radio-televiziji Srbije, zahtevajući pravdu i odgovornost institucija.
