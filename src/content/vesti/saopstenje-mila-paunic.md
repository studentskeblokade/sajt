---
title: Saopštenje povodom ostavke dr Mile Paunić
pubDate: 2025-01-23
heroImage: /images/blog-placeholder-3.jpg
---

Odluka doktorke Mile Paunić, da podnese ostavku u Zavodu za zdravstvenu zaštitu studenata zbog onemogućavanja zaposlenih da iskažu podršku studentima, nije samo čin lične hrabrosti, već i jasan pokazatelj ozbiljnih problema u društvu. Taj gest solidarnosti i moralnog integriteta istovremeno osvetljava atmosferu pritiska i straha u kojoj čak i podrška studentima biva okarakterisana kao čin koji zaslužuje sankciju.

Ovako nešto nije samo neprihvatljivo, nego je i direktan napad na osnovne vrednosti jednog demokratskog društva. Ustav Republike Srbije garantuje pravo na slobodu mišljenja, izražavanja i udruživanja. Pokušaji da se te vrednosti uguše nisu samo protivzakoniti, već predstavljaju ozbiljan udar na temeljna ljudska prava i slobode.

Studenti u blokadi izražavaju duboko poštovanje prema hrabrosti doktorke Paunić i naglašavaju da niko ne sme biti izložen pritiscima zbog podrške studentima ili zbog izražavanja svog stava. Ovo nije samo borba za solidarnost, ovo je borba za očuvanje osnovnih demokratskih principa i prava svakog građanina.

Stojimo uz sve pojedince koji imaju hrabrosti da, poput doktorke Paunić, stave dostojanstvo i pravdu ispred straha i pritisaka. Samo zajedničkim snagama možemo izgraditi društvo u kojem se sloboda govora i solidarnost poštuju i neguju, društvo u kojem se hrabrost prepoznaje, a pravda ne guši represijom.
